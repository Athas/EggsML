A jodeli jodeli hodeli hydeli hyy hyy hyyyy.

Muuuhhhhhhhh.

Kan De høre ekkoen...??

Goddag, mit navn er Ejnar Bavnehøj -- jeg er bjergbestiger.

Min kærlighed til bjergene, arvede jeg fra min far og mor.  De mødte hinanden
Kristi Himmelfarts dag.  På en bustur til Møns Klint, som de for øvrigt havde
taget på kridt, og -- de -- blev -- straks -- bjergtaget af hinanden...  Min
onkel, der hed Baggesen og var klatretyv forærede mig i dåbsgave en alpehue, og
straks begyndte jeg at klatre.

Jeg ville til vejrs.  Allerede efter 2 års ihærdig forsøg, nåede jeg ved egen
hjælp heeelt op på potten.  Og fra da af, gik det stærkt.  Som otte årig, besteg
jeg Valby Bakke fra nordsiden, og dermed lå hele verden for mine fødder.
Bortset fra et par slemme -- nedture i bjerg-rutchebanen i Tivoli, besteg jeg i
hurtig rækkefølge: Rundetårn fra ydersiden, Hotel Chertops fra indersiden, og
naboens datter Hekla -- fra bagsiden...

Oppe fra taget, havde jeg ofte, når hun tog solbad, beundret hendes Venus-bjerg,
som jeg ved klar sigt lige kunne skimte under karpaterne...  Nu forstod jeg
hvordan Hillary måtte ha følt det, da han besejrede Mount Everest.  Allerede
efter to -- måneders forløb, var Hekla med top... mave.  Vi blev gift i
Bispebjerg Kirke, og flyttede ind i en lille lejlighed på treogtyvende etage i
Høje Gladsaxe.

Flere gange om dagen sendte jeg Hekla ned efter kolde Top, og da elevatoren som
regel var i uorden, blev hun triin for triin den fuldendte alpinist.  Vi meldte
os ind i Amager bjergbestiger klub -- Mont Blanc -- hed den.  Opkaldt efter
formandens fyldepen -- eller var det tegnebog...

Nå, men allerede på vores første ekspedition til HIM-a-laya, traf vi den
afskyelige snemand -- troede vi...  Men det viste sig at være Poul
Bundgaard... der var ude og lede efter det høje C.  Indtil da havde han
imidlertid kun fundet... det høje sne.  "Lev stærkt -- Tø ung" sagde han.
Snuppede sig en lille spids -- fik hurtigt ski på -- og var straks over alle
bjerge...

Det var også her vi traf en anden dansker.  Hr. Knæk -- HOLT -- præsenterede han
sig.  Bavnehøj svarede jeg...  HR. KNÆK -- HOLT -- Gentog han.  Bavnehøj gentog
så jeg.

Så sagde han: "Hvorfor siger De hele tiden Bavnehøj?"

Så sagde jeg: "Hvorfor siger De hele tiden HR. KNÆK-HOLT??"

Så sagde han: "Jo, for det synes jeg at her er -- her er KNÆKOLDT."

HR. KNÆK-HOLT havde sin kone med i et tov.  Han klatrede rask opad med hende på
slæb...  Da de nærmede sig toppen, mistede hun pludselig fodfæstet og skreg:
"TRÆK -- TRÆÆK I REBET"

Og her begik Hr. KNÆK-HOLT efter min mening en meget alvorlig fejl.  Han
spyttede først i næverne...  Jeg kan godt betro Dem, at den dag var hans kone --
meget -- langt -- nede...

Efter HIM-a-laya fik jeg sådan en lyst til at besejre HIM-mel-bjerget
i anledningen af dets ethundrede års dag.
Da jeg nærmede mig området, spurgte jeg en indfødt:

"De ka' vel ikke sige mig, hvor HIM-mel-bjerget ligger??"

"Det ligger lige ovre bag den lille bakke der..."

Der var -- åbenbart flere politikere, der var oppe for at gratulere tårnet, og
da jeg begav mig opad, mødte jeg den konservative Ninn Hansen -- der var på vej
-- nedad...  Han havde lige set de sidste Gallup-tal... Han var i
dykkerudstyr...  Lidt efter kom Anker Jørgensen.  Han betroede mig det eneste
han var virkelig nervøs for, det var at Glistrup skulle blive statsminister...
Nå, det kan jeg rent personligt ikke se, der skulle ske så meget ved, Herregud,
det er jo ikke første gang at den herre har overtaget et tomt aktieselskab...

Lige i hælene på Anker, kom Eva Gredahl, der netop var blevet bidt af en
hugorm...  Den døde...

Når jeg sådan tager ud og bjergbestige, så giver min kone mig altid en lille --
madpakke med, med højt belagt smørrebrød, som Alpe-ost, og -- et lille stykke
med -- højreb... og sky...  Jeg bruger ikke serviet, jeg har altid en lille --
sky-skraber på mig...  Derefter lidt bjerg-mokka -- og et lille stykke chokolade
er der som regel osse.  Jeg er blevet så fantastisk slikken, efter at jeg sidste
år blev nummer et -- på sukkertoppen...  Nå, men nu vil jeg sige, som min bror
altid siger -- når han sidder på en barstol: "Nedstigningen er den værste -- jeg
skrider."  Jeg skal i teatret i aften og se "Jeppe På Bjerget".  Iscenesat af
Flemming Flint...  Og med Peter Steen i hovedrollen...

Skulle der være nogen her, der får lyst til at besejre HIM-melbjerget, og er
bange for at løbe vildt -- skulle det ske for Dem, så skal De blot begi' Dem hen
til den nærmeste bager -- og medens De således står og GUMLER på et matter-horn,
så kan De uden på posen konstatere -- hvor De befinder Dem...

Jodeli jodeli hodeli hodeli hydeli hyy hyyyy...
