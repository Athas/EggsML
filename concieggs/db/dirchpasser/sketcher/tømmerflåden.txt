Kjeld: Nu skal jeg fortælle dig den form for humor som vi har her i Danmark.
Kunsten at fortælle en historie, det er jo en hel videnskab.  Man skal først og
fremmest fortælle en historie, som ingen har hørt før.  Så nu fortæller jeg
altså en som jeg har hørt i Stockholm.

Dirch: Du siger jo lige at ingen måtte ha' hørt den før.

Kjeld: Ja jeg mener selvfølgelig ingen af de tilstedeværende.

Dirch: Haha, du er jo selv tilstede... ikk'... ikk'...???

Kjeld: Nu skal du høre efter, ikke...!!  At fortælle en historie kræver en
ganske bestemt teknik.  Man kan inddele det i tre afsnit: oplægget,
personskildringen og klimakset.

Dirch: Oplægget, personskildringen og klimakset.  Hvad forstår du ved
klimakset??

Kjeld: Ja det er sådan et slags højdepunkt.

Dirch: Altså et bjerglandskab.

Kjeld: Ja -- det -- vil -- jeg -- nu -- ikke sige.  Det er mere sådan et slags
abstrakt højdepunkt.

Dirch: Hvad forstår du ved abstrakt?

Kjeld: Ja det -- der er -- jeg har -- det ska' -- der er -- ja det -- man har --
og det' jo ikk' fordi -- nåhh ja... Men jeg har jo i mange år, og det --
jajaa...  Abstrakt det er noget som ikke er der.

Dirch: Det vil altså sige at når man skal fortælle en historie, så skal man
begynde med oplægget, personskildringen -- og et bjerglandskab som ikke er
der...?

Kjeld: Nej jeg må hellere begynde med selve historien.

Dirch: Ja tak.

Kjeld: Altså, der sidder fire mænd på en tømmerflåde.  Læg mærke til den
dramatiske indledning, det gælder nemlig altid om at få alle folk med, med det
samme.  Er det forstået?

Dirch: Ja, den er i orden.  PIIIFT!!!  HEY -- KOM -- KOM...

Kjeld: KOM!!  Hvorfor gør du det?

Dirch: Det gælder om at få alle folk med, med det samme...

Kjeld: Der er jo ikke plads til alle de mennesker på en tømmerflåde.

Dirch: Årh, hvis vi stuver os lidt sammen...  Så skulle der nok være plads..

Kjeld: Altså, der sidder tre mand på en flåde.

Dirch: Du sagde lige at der sad fire.

Kjeld: Ja, mens du har stået og vrøvlet så er den ene faldt i vandet og blevet
ædt af en haj.  Altså...

Dirch: Det kunne du sgu godt ha' fortalt mig...

Kjeld: Nej, det er jo netop det der er overraskelsen.  Overraskelsesmomentet er
en af grundpillerne i fortæller-kunsten.  Altså.

Dirch: Jeg tror det bliver et værre pille-arbejde, det her du...

Kjeld: Der sidder fire mand på en flåde!!

Dirch: Du sagde lige at der sad tre.  Den ene... den ene er faldt i vandet og
blevet ædt af en haj...

Kjeld: Der sidder fire!!  Jeg er nemlig begyndt forfra på historien.
Altså...  Der sidder...

Dirch: Så må vi ha' hevet manden op igen -- han er sikkert blevet våd, tror du
ikke han bliver forkølet??

Kjeld: Ja, så giver vi ham noget tørt tøj på, ikke...!!!  Altså...

Dirch: Nej, det kan ikke betale sig for han skal jo i igen om lidt...

Kjeld: Der sidder fire mand på en flåde!!

Dirch: Hvordan har du forresten fået ham op igen, du sagde lige han var ædt af
en haj??

Kjeld: Ja de har vel hevet hajen med op så, ikke.

Dirch: Det er i orden...

Kjeld: Hva fa'en bilder du dig ind..??!!  Jeg ved sgu nok hvad det drejer sig om
-- jeg kommer fra et hjem med klaver, bare rolig, jeg ved nok hvad det drejer
sig om.  Altså, der sidder fire hajer på en flåde... sludder...  Der sidder fire
mænd på en haj...  Så bliver den ene mand vanvittig og springer i hajen fra
kajen i vandet.

Dirch: Hvad hedder han??

Kjeld: Vi -- ka' jo sige -- at han hedder -- Mortensen, ikke..!?

Dirch: Ham kender jeg...  Det er min morbror.

Kjeld:
UUAAAAAAARRGG!!  Der findes vel flere som hedder Mortensen, ikke!!??

Dirch: Han var enebarn...

Kjeld: HJÆÆÆÆLP!!  Det spiller for øvrigt ikke nogen rolle hvad han hedder!!

Dirch: Spiller det ikke nogen rolle, hvad min morbror hedder???

Kjeld: NEEEEEJJJ!!!  For han har overhovedet ikke noget med historien at gøre...!!

Dirch: Hvorfor fa'en skal han så hives op på den tømmerflåde??

Kjeld: Det er det, der er det morsomme.  Det er det, der er klimakset.  Det
viser sig (bryder næsten sammen i frustration) -- det viser sig at Mortensen
overhovedet ikke kan synke...!!

Dirch: Hvorfor ikke??

Kjeld: Fordi han har halsbetændelse!!!
